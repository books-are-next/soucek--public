<!DOCTYPE html>
<html lang="cs">
  <head>
    <meta charset="utf-8">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Příběh bílých mravenců">
    <meta name="apple-mobile-web-app-capable" content="yes">
    <title>Příběh bílých mravenců</title>
    <link rel="stylesheet" href="./style/style.min.css" media="screen" integrity="sha256-EAcAoh4bH4+fb1dtQiDCgZPfIxnBnL+lbmL5Hc0pzMU=">
    <meta name="nb-research" content="Tato kniha je dočasně součástí výzkumu, který nám pomůže vylepšit webové knihy. Sbíráme pouze anonymní data o tom, jak čtete knihu. Pro použití cookies potřebujeme Váš souhlas. Děkujeme! (<a href='https://www.mlp.cz/cz/o-knihovne/cisla-dokumenty-povinne-informace/povinne-dostupne-informace/cookies/'>Jaké cookies používáme?</a>)">
    <meta name="nb-research-orgs" content="Městská knihovna v Praze a Masarykova univerzita">
    <meta name="nb-research-ga" content="UA-187132260-1">
    <link rel="icon" type="image/x-icon" href="./assets/favicon.ico">
    <link rel="icon" type="image/png" sizes="16x16" href="./assets/favicon-16x16.png">
    <link rel="icon" type="image/png" sizes="32x32" href="./assets/favicon-32x32.png">
    <link rel="icon" type="image/png" sizes="48x48" href="./assets/favicon-48x48.png">
    <link rel="manifest" href="./assets/manifest.webmanifest">
    <meta name="mobile-web-app-capable" content="yes">
    <meta name="theme-color" content="#A86818">
    <meta name="application-name" content="Ludvík Souček: Pevnost bílých mravenců">
    <link rel="apple-touch-icon" sizes="57x57" href="./assets/apple-touch-icon-57x57.png">
    <link rel="apple-touch-icon" sizes="60x60" href="./assets/apple-touch-icon-60x60.png">
    <link rel="apple-touch-icon" sizes="72x72" href="./assets/apple-touch-icon-72x72.png">
    <link rel="apple-touch-icon" sizes="76x76" href="./assets/apple-touch-icon-76x76.png">
    <link rel="apple-touch-icon" sizes="114x114" href="./assets/apple-touch-icon-114x114.png">
    <link rel="apple-touch-icon" sizes="120x120" href="./assets/apple-touch-icon-120x120.png">
    <link rel="apple-touch-icon" sizes="144x144" href="./assets/apple-touch-icon-144x144.png">
    <link rel="apple-touch-icon" sizes="152x152" href="./assets/apple-touch-icon-152x152.png">
    <link rel="apple-touch-icon" sizes="167x167" href="./assets/apple-touch-icon-167x167.png">
    <link rel="apple-touch-icon" sizes="180x180" href="./assets/apple-touch-icon-180x180.png">
    <link rel="apple-touch-icon" sizes="1024x1024" href="./assets/apple-touch-icon-1024x1024.png">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black-translucent">
    <meta name="apple-mobile-web-app-title" content="Pevnost bílých mravenců">
    <meta property="og:title" content="Pevnost bílých mravenců">
    <meta property="og:type" content="book">
    <meta property="og:book:author" content="Ludvík Souček">
    <meta property="twitter:title" content="Ludvík Souček: Pevnost bílých mravenců">
    <meta property="og:image" content="./assets/cover-1200x620.png">
    <meta property="twitter:image" content="./assets/cover-1200x1200.png">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="about" href="about.html">
    <link rel="prev" href="./pevnost_bilych_mravencu_015.html">
    <link rel="next" href="./pevnost_bilych_mravencu_017.html">
    <meta name="nb-order" content="12">
    <link rel="self" href="pevnost_bilych_mravencu_016.html">
    <meta name="nb-identifier" content="soucek-pevnost-bilych-mravencu-d16d012">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="3076" data-nb-chars="19337">
    <nav role="doc-toc">
      <ul class="plain section">
        <li><a href="pevnost_bilych_mravencu_005.html">Člověk z Měsíce</a></li>
        <li><a href="pevnost_bilych_mravencu_006.html">Vonící krabička</a></li>
        <li><a href="pevnost_bilych_mravencu_007.html">Železné mouchy</a></li>
        <li><a href="pevnost_bilych_mravencu_008.html">Vyslanec země bílých mravenců (část deníku)</a></li>
        <li><a href="pevnost_bilych_mravencu_009.html">Setkání nad Bejrútem</a></li>
        <li><a href="pevnost_bilych_mravencu_010.html">Hospoda U nosorožce</a></li>
        <li><a href="pevnost_bilych_mravencu_011.html">Přízrak smrti</a></li>
        <li><a href="pevnost_bilych_mravencu_012.html">Starý Liu</a></li>
        <li><a href="pevnost_bilych_mravencu_013.html">Propast bohů</a></li>
        <li><a href="pevnost_bilych_mravencu_014.html">Bílá zvířata</a></li>
        <li><a href="pevnost_bilych_mravencu_015.html">Modré plameny</a></li>
        <li><a href="pevnost_bilych_mravencu_016.html">Příběh bílých mravenců</a></li>
        <li><a href="pevnost_bilych_mravencu_017.html">Bouře</a></li>
        <li><a href="pevnost_bilych_mravencu_018.html">Jitro</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./pevnost_bilych_mravencu_015.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="3" data-nb-chars="22"><span class="idea" data-nb-ref-number="1" id="idea1" data-nb-words="3" data-nb-chars="22">Příběh bílých mravenců</span></h1>
        <section>
          <p class="chunk" data-nb-ref-number="2" data-nb-words="138" data-nb-chars="888"><span class="idea" data-nb-ref-number="2" id="idea2" data-nb-words="138" data-nb-chars="888">Hvězdy se&nbsp;zvolna kutálely po&nbsp;sametovém nebi. Tu&nbsp;a&nbsp;tam na&nbsp;zlomek vteřiny zazářila létavice a&nbsp;teď, před svítáním, se&nbsp;mezi souhvězdími probatolily tři nebo čtyři umělé družice. Napadlo mne, jak překvapeni by&nbsp;byli hosté z&nbsp;vesmíru, kdyby na&nbsp;oběžných drahách kolem naší planety nalezli celou spoustu družic, nosných raket, kosmických stanic a&nbsp;všelijakého jiného smetí&nbsp;– a&nbsp;tady, ve&nbsp;veldu, Bratříčka slonů Jagonguu se&nbsp;svazkem oštěpů a&nbsp;s&nbsp;ušmudlaným amuletem k&nbsp;získání přízně všemocného Mšimba-Mšamby. Pokud by&nbsp;byli vychováni vědeckofantastickými romány jako my, nepochopili by&nbsp;asi, jak jsou na&nbsp;jedné a&nbsp;téže planetě možné takové rozdíly a&nbsp;proč například nemá Jagongua svůj osmiválec. A&nbsp;už vůbec by&nbsp;se&nbsp;patrně nepodařilo vysvětlit, proč se&nbsp;tu&nbsp;schováváme v&nbsp;jeskyni jak pralidé, proč spíme s&nbsp;jedním okem otevřeným a&nbsp;posloucháme, jestli na&nbsp;sopečném písku nezaskřípou kroky žoldnéřů Pána bílých mravenců…</span></p>
          <p class="chunk" data-nb-ref-number="3" data-nb-words="9" data-nb-chars="57"><span class="idea" data-nb-ref-number="3" id="idea3" data-nb-words="9" data-nb-chars="57">„Nespíte, můj mladší bratře?“ ozvalo se&nbsp;šeptem vedle mne.</span></p>
          <p class="chunk" data-nb-ref-number="4" data-nb-words="7" data-nb-chars="39"><span class="idea" data-nb-ref-number="4" id="idea4" data-nb-words="7" data-nb-chars="39">„Ne, už&nbsp;dlouho ne, Lao Liu! Přemýšlím.“</span></p>
          <p class="chunk" data-nb-ref-number="5" data-nb-words="14" data-nb-chars="82"><span class="idea" data-nb-ref-number="5" id="idea5" data-nb-words="14" data-nb-chars="82">„Vrátily se&nbsp;vaše vzpomínky a&nbsp;usedly jako tažní ptáci na&nbsp;svá místa, mladší bratře?“</span></p>
          <p class="chunk" data-nb-ref-number="6" data-nb-words="8" data-nb-chars="47"><span class="idea" data-nb-ref-number="6" id="idea6" data-nb-words="8" data-nb-chars="47">„Ano. Myslím, že&nbsp;ano. Ale mnohé ještě nechápu.“</span></p>
          <p class="chunk" data-nb-ref-number="7" data-nb-words="37" data-nb-chars="207"><span class="idea" data-nb-ref-number="7" id="idea7" data-nb-words="37" data-nb-chars="207">„Ani já. Snad bude nejlépe, když se&nbsp;pokusíme krok za&nbsp;krokem znovu objevit příběh bílých mravenců, jejich Pána&nbsp;– i&nbsp;váš, můj mladší bratře. Za&nbsp;hodinu bude svítat. Bojím se, že&nbsp;nás ještě dnes čeká hodně práce.“</span></p>
          <p class="chunk" data-nb-ref-number="8" data-nb-words="37" data-nb-chars="239"><span class="idea" data-nb-ref-number="8" id="idea8" data-nb-words="37" data-nb-chars="239">Koutkem oka jsem zahlédl, jak se&nbsp;mi&nbsp;po&nbsp;boku jako stín mezi stíny vzepřel na&nbsp;loket Bratříček slonů Jagongua, aby také poslouchal. Songa i&nbsp;Buchari bohatýrsky oddechovali&nbsp;– obzvláště Buchari si&nbsp;pořádný odpočinek po&nbsp;včerejším otřesu zasloužil.</span></p>
          <p class="chunk" data-nb-ref-number="9" data-nb-words="257" data-nb-chars="1584"><span class="idea" data-nb-ref-number="9" id="idea9" data-nb-words="257" data-nb-chars="1584">„Příběh začíná velmi, velmi dávno, kala-kala, jak by&nbsp;asi řekl Bratříček slonů,“ začal jsem. „Daleko dřív, než se&nbsp;na&nbsp;Zemi objevil první člověk, první slon, první lev a&nbsp;první žirafa. Tehdy se&nbsp;z&nbsp;některé ze&nbsp;vzdálených hvězd snesli na&nbsp;pustou Zem, obydlenou jen rybami a&nbsp;raky… (pochyboval jsem, že&nbsp;by&nbsp;kdy Jagongua a&nbsp;snad i&nbsp;Lao Liu něco slyšeli o&nbsp;trilobitech) cizí návštěvníci, oblečení v&nbsp;podivné úbory a&nbsp;s&nbsp;hlavami uzavřenými do&nbsp;kovových dýní. Vypadali právě tak, jako socha a&nbsp;kresby bohů v&nbsp;jeskyni maličkého opilce Mvuy.“ Ze&nbsp;souhlasného kývnutí Bratříčka slonů jsem poznal, že&nbsp;i&nbsp;jemu udělil kouzelník v&nbsp;minulosti audienci. „Navštívili celou řadu míst na&nbsp;Zemi, ale všude viděli totéž&nbsp;– ryby, raky a&nbsp;na pusté souši nejvýše ohyzdné, neforemné ještěrky. Hledali tvora, který tu&nbsp;vládne nebo který je&nbsp;ke&nbsp;vládě předurčen&nbsp;– a&nbsp;domnívali se, že&nbsp;jej konečně našli. Na&nbsp;mnoha pevninách objevili hnízda bílých mravenců, některá ve&nbsp;tvaru vysokých pahorků, jiná pod zemí nebo v&nbsp;mrtvých stromech, ale ať&nbsp;již byl tvar hnízda jakýkoli, bílí mravenci byli všude nejchytřejšími a&nbsp;nejnadanějšími tvory své doby. Vytvářeli dokonale uspořádané státy, na&nbsp;rozdíl od&nbsp;všech ostatních zvířat se&nbsp;spolu i&nbsp;na dálku dorozumívali, a&nbsp;co bylo nejdůležitější, každé hnízdo bílých mravenců bylo zároveň <em>jedinou bytostí</em>, složenou z&nbsp;tisíců a&nbsp;tisíců maličkých hmyzů. Tato zvláštní, složená bytost si&nbsp;dovedla poradit i&nbsp;s&nbsp;tak těžkými podmínkami, jaké tehdy na&nbsp;Zemi vládly. Dovedla získat ze&nbsp;země nebo ze&nbsp;vzduchu vláhu tam, kde ohně sopek vysušily půdu na&nbsp;troud, a&nbsp;v&nbsp;pevných hnízdech odolávala zátopám tak dlouho, dokud vody neopadly.</span></p>
          <p class="chunk" data-nb-ref-number="10" data-nb-words="95" data-nb-chars="569"><span class="idea" data-nb-ref-number="10" id="idea10" data-nb-words="95" data-nb-chars="569">Bohy&nbsp;– říkejme jim tak&nbsp;– kteří se&nbsp;snesli z&nbsp;hvězd, to&nbsp;neudivilo. Navštívili už&nbsp;mnoho nejrozmanitějších planet, podobných i&nbsp;nepodobných Zemi, a&nbsp;setkali se&nbsp;tam s&nbsp;bytostmi tak podivnými, že&nbsp;si&nbsp;je&nbsp;vůbec nedovedeme ani představit. Všude, kudy bohové prošli, zanechávali za&nbsp;sebou své posly, své hlídky. Tam, na&nbsp;oné hvězdě&nbsp;–,“ ukázal jsem na&nbsp;oblohu směrem k&nbsp;Aldebaranu, „to možná byli tvorové podobní kamenům, schopní za&nbsp;sto let sotva se&nbsp;pohnout, jinde zase mluvící ryby nebo stromy, které samy dovedly vytrhnout kořeny ze&nbsp;země a&nbsp;dát se&nbsp;na&nbsp;pochod. Rozumíš mi, Bratříčku slonů?“</span></p>
          <p class="chunk" data-nb-ref-number="11" data-nb-words="19" data-nb-chars="128"><span class="idea" data-nb-ref-number="11" id="idea11" data-nb-words="19" data-nb-chars="128">„Rozumím, bwana,“ špitl Jagongua, žmoulající opět své kapandi, „rozumím, ale mám plný žaludek strachu. Nemám cizí bohy moc rád.“</span></p>
          <p class="chunk" data-nb-ref-number="12" data-nb-words="7" data-nb-chars="46"><span class="idea" data-nb-ref-number="12" id="idea12" data-nb-words="7" data-nb-chars="46">„Pokračujte, můj mladší bratře!“ řekl Lao Liu.</span></p>
          <p class="chunk" data-nb-ref-number="13" data-nb-words="102" data-nb-chars="647"><span class="idea" data-nb-ref-number="13" id="idea13" data-nb-words="102" data-nb-chars="647">„Ano. Hlídky, které bohové za&nbsp;sebou zanechávali, byly vždy velice podobné nejdokonalejším tvorům navštíveného světa. Nejlépe přizpůsobené podmínkám, a&nbsp;proto i&nbsp;s&nbsp;největší nadějí vydržet a&nbsp;přežít až&nbsp;do&nbsp;další návštěvy, opakované vždy po&nbsp;tisíci, statisíci či&nbsp;miliónu let&nbsp;– kdo ví? Proto bohové u&nbsp;nás, na&nbsp;Zemi, zanechali bílé mravence, své bílé mravence. Netušili, že&nbsp;se&nbsp;tentokráte mýlí, že&nbsp;termiti zůstanou po&nbsp;celé nekonečné věky stále stejní, že&nbsp;jejich vývoj byl již tehdy, v&nbsp;propasti minulosti, dávno ukončen. A&nbsp;že z&nbsp;mořské havěti, která jednou vystoupí na&nbsp;souš, vznikne člověk, podobný, pokud můžeme soudit, jim samotným&nbsp;– bohům ze&nbsp;vzdálené hvězdy.</span></p>
          <p class="chunk" data-nb-ref-number="14" data-nb-words="117" data-nb-chars="752"><span class="idea" data-nb-ref-number="14" id="idea14" data-nb-words="117" data-nb-chars="752">Složité přístroje a&nbsp;laboratoř, jež cizí bohové ve&nbsp;svém mezi­planetárním korábu přivezli, umožnily rychle a&nbsp;bez obtíží sestrojit nový druh živočichů, vhodných pro naši planetu. Bohové se&nbsp;však nespokojili s&nbsp;pouhým napodobením bílých mravenců. Stvořili své hlídky několikanásobně větší, tak velké, jak jen jejich hmyzí podoba a&nbsp;primitivní soustava dýchání dovolovala. Protože bohové sami viděli a&nbsp;slyšeli jako my, lidé, a&nbsp;protože zrak i&nbsp;sluch nalezli u&nbsp;řady pozemských zvířat v&nbsp;moři i&nbsp;na pevninách, přidali <em>svým</em> bílým mravencům zrak i&nbsp;sluch a&nbsp;osvobodili je&nbsp;tak od&nbsp;pobytu ve&nbsp;věčné tmě. Proto je&nbsp;také vybavili jedovatými kusadly, schopnými ochromit či&nbsp;zabít všechny protivníky, a&nbsp;tělem, vzdorujícím takřka všemu, co&nbsp;by&nbsp;mohlo tyto posly bohů na&nbsp;Zemi potkat.“</span></p>
          <p class="chunk" data-nb-ref-number="15" data-nb-words="10" data-nb-chars="56"><span class="idea" data-nb-ref-number="15" id="idea15" data-nb-words="10" data-nb-chars="56">„Jste si&nbsp;tím jist, mladší bratře?“ přerušil mne Lao Liu.</span></p>
          <p class="chunk" data-nb-ref-number="16" data-nb-words="58" data-nb-chars="370"><span class="idea" data-nb-ref-number="16" id="idea16" data-nb-words="58" data-nb-chars="370">„Naprosto. Právě tím jsem se&nbsp;totiž zabýval při své práci v&nbsp;Centru, Lao Liu. Tihle tvorové vydrží celé měsíce bez vody i&nbsp;bez potravy, jejich těla, pokrytá zcela jinou látkou než ostatní hmyz, tedy rozhodně ne&nbsp;chitinem, odolávají kyselinám i&nbsp;všem dnes známým látkám, hubícím hmyz. Dávka pronikavého záření, která zabije deset lidí, vůbec neublíží <em>jejich</em> jedinému termitu.“</span></p>
          <p class="chunk" data-nb-ref-number="17" data-nb-words="4" data-nb-chars="22"><span class="idea" data-nb-ref-number="17" id="idea17" data-nb-words="4" data-nb-chars="22">„Ale pak…,“ hlesl Liu.</span></p>
          <p class="chunk" data-nb-ref-number="18" data-nb-words="114" data-nb-chars="737"><span class="idea" data-nb-ref-number="18" id="idea18" data-nb-words="114" data-nb-chars="737">„Vím, můj starší bratře, co&nbsp;chcete říci. Dostaneme se&nbsp;k&nbsp;tomu. Nejdůležitějším ze&nbsp;všeho však je, že&nbsp;všem umělým tvorům, které bohové na&nbsp;svých občasných cestách vesmírem zanechávali, aby žili a&nbsp;množili se, ať&nbsp;již to&nbsp;byly kamenné bytosti, mluvící ryby, pohybující se&nbsp;stromy nebo obrovští bílí mravenci, dali do&nbsp;vínku schopnost dorozumívat se, přemýšlet a&nbsp;zejména vysílat zprávy ke&nbsp;vzdálené hvězdě, odkud bohové přilétli. Snad každý druh těchto bytostí podává zprávy jinak&nbsp;– obrovští bílí mravenci ve&nbsp;veldu pod námi vytvářejí, jako skuteční termiti, <em>jedinou bytost</em> svého hnízda, a&nbsp;takto spojeni dokáží způsobem, který nechápeme a&nbsp;z&nbsp;něhož pozorujeme jen modravé plameny nad vrcholy hnízd, hovořit s&nbsp;bohy. Nebo alespoň donedávna byli schopni.“</span></p>
          <p class="chunk" data-nb-ref-number="19" data-nb-words="47" data-nb-chars="330"><span class="idea" data-nb-ref-number="19" id="idea19" data-nb-words="47" data-nb-chars="330">„To je&nbsp;přesnější, můj mladší bratře,“ podotkl Lao Liu. „Zanedlouho od&nbsp;vás převezmu pohár moudrosti a&nbsp;pokusím se&nbsp;jej doplnit několika skromnými krůpějemi zkušeností starého nevzdělaného muže. Něco však stále nejsem schopen pochopit, promiňte; zpráva, vyslaná prostředky, známými nám, lidem, by&nbsp;ke&nbsp;vzdálené hvězdě letěla celá léta…“</span></p>
          <p class="chunk" data-nb-ref-number="20" data-nb-words="51" data-nb-chars="321"><span class="idea" data-nb-ref-number="20" id="idea20" data-nb-words="51" data-nb-chars="321">„Bezpochyby, Lao Liu! Ale jestliže již tolik nejistých článků řetězu považujeme za&nbsp;skutečnost, musíme pokročit ještě o&nbsp;krok dál: věřím, že&nbsp;cizí bohové&nbsp;– vy&nbsp;víte, můj starší bratře, že&nbsp;mám stále na&nbsp;mysli kosmonauty&nbsp;– a&nbsp;jimi stvořené bytosti jsou schopny okamžitého, bezprostředního spojení i&nbsp;přes propast času a&nbsp;prostoru.“</span></p>
          <p class="chunk" data-nb-ref-number="21" data-nb-words="10" data-nb-chars="74"><span class="idea" data-nb-ref-number="21" id="idea21" data-nb-words="10" data-nb-chars="74">Jagongua vedle mne se&nbsp;neklidně zavrtěl. Chvílemi nechápal smysl rozhovoru.</span></p>
          <p class="chunk" data-nb-ref-number="22" data-nb-words="72" data-nb-chars="415"><span class="idea" data-nb-ref-number="22" id="idea22" data-nb-words="72" data-nb-chars="415">„Jsem si&nbsp;takřka jist, že&nbsp;návštěva přišla opravdu z&nbsp;jiného hvězdného systému, Lao Liu. Ani na&nbsp;Marsu, ani na&nbsp;Venuši patrně nemohou žít rozumní tvorové, podobající se&nbsp;lidem. A&nbsp;my přece máme v&nbsp;saharských obrazárnách i&nbsp;v&nbsp;Mvuově jeskyni důkaz, že&nbsp;se&nbsp;bohové lidem velice podobají. Jsem přesvědčen, že&nbsp;je&nbsp;možné překonávat kosmické vzdálenosti daleko rychleji, nežli se&nbsp;nám o&nbsp;tom dnes jen sní. A&nbsp;že se&nbsp;to&nbsp;naučíme brzy i&nbsp;my.“</span></p>
          <p class="chunk" data-nb-ref-number="23" data-nb-words="22" data-nb-chars="152"><span class="idea" data-nb-ref-number="23" id="idea23" data-nb-words="22" data-nb-chars="152">„Odpusťte pošetilému starci, můj mladší bratře, jestliže se&nbsp;zabývá třískami, zatímco vy&nbsp;kráčíte lesem,“ zazdvořilostnil si&nbsp;jako obvykle Lao Liu a&nbsp;zmlkl.</span></p>
          <p class="chunk" data-nb-ref-number="24" data-nb-words="70" data-nb-chars="451"><span class="idea" data-nb-ref-number="24" id="idea24" data-nb-words="70" data-nb-chars="451">„Bohové občas navštěvovali Zemi a&nbsp;na Zemi svou kolonii bílých mravenců. Snad jim vykázali určený prostor, jehož hranice nesmějí překročit, snad tomu zabránil řetěz sopek, které pojednou vyrostly z&nbsp;roviny na&nbsp;jedné straně, a&nbsp;poušť na&nbsp;straně druhé. Nevím. Jisté však je, že&nbsp;se&nbsp;nejméně dvě poslední návštěvy udály v&nbsp;rozmezí pouhých tří tisíc let. První z&nbsp;nich zachytili saharští umělci v&nbsp;Tassilí, druhou, zcela nedávnou, neznámí obyvatelé Mvuovy jeskyně.“</span></p>
          <p class="chunk" data-nb-ref-number="25" data-nb-words="22" data-nb-chars="136"><span class="idea" data-nb-ref-number="25" id="idea25" data-nb-words="22" data-nb-chars="136">„Bwana&nbsp;– socha ohyzdného boha, kterou střeží ještě ohyzdnější Mvua, je&nbsp;na&nbsp;svém místě, co&nbsp;svět světem stojí!“ ujistil mne vážně Jagongua.</span></p>
          <p class="chunk" data-nb-ref-number="26" data-nb-words="39" data-nb-chars="218"><span class="idea" data-nb-ref-number="26" id="idea26" data-nb-words="39" data-nb-chars="218">„Není, Bratříčku slonů! Prohlédl jsem si&nbsp;ji&nbsp;dobře. Je&nbsp;hliněná, rozpadá se&nbsp;a&nbsp;za pár desítek let po&nbsp;ní&nbsp;nezbude nic&nbsp;– jen hromádka prachu. Mohla být udělána nejvýše před dvěma sty lety. A&nbsp;kdoví, jestli ne&nbsp;daleko později.“</span></p>
          <p class="chunk" data-nb-ref-number="27" data-nb-words="36" data-nb-chars="206"><span class="idea" data-nb-ref-number="27" id="idea27" data-nb-words="36" data-nb-chars="206">„Před dvěma sty lety&nbsp;– vždyť ti&nbsp;říkám, bwana, že&nbsp;je&nbsp;tam od&nbsp;začátku světa! Kala-kala, strašně dávno!“ prohlásil spokojeně Jagongua. Dvě stě let byla pro něho asi stejně dlouhá doba, jako dvě stě miliónů let.</span></p>
          <p class="chunk" data-nb-ref-number="28" data-nb-words="63" data-nb-chars="375"><span class="idea" data-nb-ref-number="28" id="idea28" data-nb-words="63" data-nb-chars="375">„Není divu,“ pokračoval jsem, „že tvorové tak znamenitě vybavení se&nbsp;ukázali být přesně tím, co&nbsp;chtěli bohové na&nbsp;naší Zemi jako své přední hlídky mít. Udrželi se, a&nbsp;smím-li to&nbsp;tak říci, protože jde vlastně napůl o&nbsp;umělé mechanismy, fungovaly zcela uspokojivě až&nbsp;do&nbsp;doby, než přišel Pán bílých mravenců. A&nbsp;teď je&nbsp;na&nbsp;vás, Lao Liu, abyste se&nbsp;pochlubil svými skromnými krůpějemi!“</span></p>
          <p class="chunk" data-nb-ref-number="29" data-nb-words="85" data-nb-chars="563"><span class="idea" data-nb-ref-number="29" id="idea29" data-nb-words="85" data-nb-chars="563">„I&nbsp;toto začalo mnohem dříve, můj mladší bratře,“ rozhovořil se&nbsp;Starý Liu, „již před mnoha desítkami let, kdy ještě celá okolní země byla kolonií německého císařství. Tehdy objevil podivné bílé a&nbsp;neobyčejně veliké termity německý vědec, znalec bílých mravenců Escherich. Povolal si&nbsp;na&nbsp;pomoc dalšího odborníka, zkoumajícího až&nbsp;do&nbsp;té&nbsp;doby bílé mravence Jižní Ameriky, Fritze Müllera. Oba zde pracovali, jak jsem za&nbsp;léta zjistil, řadu měsíců. Pak přišla první světová válka, boje v&nbsp;pralesích, hromadný útěk obyvatelstva. Němci se&nbsp;museli svých afrických kolonií vzdát.</span></p>
          <p class="chunk" data-nb-ref-number="30" data-nb-words="100" data-nb-chars="650"><span class="idea" data-nb-ref-number="30" id="idea30" data-nb-words="100" data-nb-chars="650">Nevzdali se&nbsp;však zájmu o&nbsp;bílé mravence z&nbsp;veldu pod Horami-které-se-chvějí. Ani Escherich ani Müller pochopitelně neměli tušení o&nbsp;bozích ze&nbsp;vzdálených hvězd&nbsp;– poznali však, že&nbsp;právě tito termiti, pokud by&nbsp;se&nbsp;je&nbsp;například podařilo rozmnožit v&nbsp;zázemí nepřítele, představují pro protivníka strašlivé nebezpečí obrovských hospodářských ztrát. Ostatně je&nbsp;vám jistě známo, můj mladší bratře&nbsp;– a&nbsp;ty Jagonguo, poslouchej&nbsp;– že&nbsp;kdysi vzdělaná a&nbsp;učená rovníková Afrika zaostala za&nbsp;šťastnějšími zeměmi teprve tehdy, když se&nbsp;moudrost počala ukládat do&nbsp;knih. Žádná kniha zde totiž nevydrží déle než několik let&nbsp;– pak ji&nbsp;přes všechna opatření naleznou bílí mravenci…</span></p>
          <p class="chunk" data-nb-ref-number="31" data-nb-words="177" data-nb-chars="1099"><span class="idea" data-nb-ref-number="31" id="idea31" data-nb-words="177" data-nb-chars="1099">Na&nbsp;bílé mravence si&nbsp;v&nbsp;Německu vzpomněli i&nbsp;za druhé světové války. Tajně sem přijelo několik badatelů, prošli nepozorováni až&nbsp;k&nbsp;veldu a&nbsp;odnesli s&nbsp;sebou vzorky bílých zrůd, jak jim říkáte vy, mladší bratře. Snad je&nbsp;chtěli doma pěstovat a&nbsp;rozmnožovat. Shodou okolností byl jeden z&nbsp;těchto vědců i&nbsp;na nákladní ponorce, dopravující za&nbsp;války z&nbsp;Japonska do&nbsp;Hitlerova Německa nezbytné suroviny&nbsp;– chinin, opium, přírodní kaučuk, vzácné kovy&nbsp;– když válka právě skončila. Ponorka se&nbsp;nevzdala. Vyložila náklad a&nbsp;kapitán ji&nbsp;pak potopil někde u&nbsp;břehů Afriky. Posádka se&nbsp;dočasně podřídila vedení vědce, jemuž se&nbsp;podařilo obratně rozprodat část nákladu v&nbsp;ceně mnoha miliónů dolarů. Ponorka totiž vezla několik desítek tun opia&nbsp;– a&nbsp;opium se&nbsp;na&nbsp;světových černých trzích znamenitě platí, ať&nbsp;už&nbsp;je&nbsp;dodává velitel fašistické ponorky nebo jednatel mezinárodní bandy podloudníků omamnými jedy. Větší část posádky pak přijala své podíly a&nbsp;vydala se&nbsp;na&nbsp;vlastní pěst nejrůznějšími cestami domů. Ti&nbsp;nejfanatičtější zůstali&nbsp;– a&nbsp;z&nbsp;vědce se&nbsp;stal v&nbsp;příštích letech Pán bílých mravenců. Nebo, jak vy&nbsp;říkáte, můj mladší bratře, šéf…“</span></p>
          <p class="chunk" data-nb-ref-number="32" data-nb-words="3" data-nb-chars="19"><span class="idea" data-nb-ref-number="32" id="idea32" data-nb-words="3" data-nb-chars="19">Dlouho jsme mlčeli.</span></p>
          <p class="chunk" data-nb-ref-number="33" data-nb-words="11" data-nb-chars="68"><span class="idea" data-nb-ref-number="33" id="idea33" data-nb-words="11" data-nb-chars="68">„Kde jste, proboha, tohle všechno zjistil, Lao Liu?“ zeptal jsem se.</span></p>
          <p class="chunk" data-nb-ref-number="34" data-nb-words="60" data-nb-chars="346"><span class="idea" data-nb-ref-number="34" id="idea34" data-nb-words="60" data-nb-chars="346">Viděl jsem v&nbsp;prvním šeru rozbřesku, jak se&nbsp;pousmál. „Dvacet a&nbsp;ještě několik let je&nbsp;velmi dlouhá doba! Mluvil jsem s&nbsp;námořníky v&nbsp;San Francisku i&nbsp;v&nbsp;Dakkaru, s&nbsp;majiteli opiových krčem v&nbsp;Šanghaji a&nbsp;Sapporu, s&nbsp;přístavními úřady v&nbsp;Hamburku i&nbsp;v&nbsp;Jokohamě. Platil jsem mnoho lidí, kteří pro mne pracovali, můj mladší bratře, a&nbsp;skládal kamének ke&nbsp;kaménku.“</span></p>
          <p class="chunk" data-nb-ref-number="35" data-nb-words="2" data-nb-chars="13"><span class="idea" data-nb-ref-number="35" id="idea35" data-nb-words="2" data-nb-chars="13">Přikývl jsem.</span></p>
          <p class="chunk" data-nb-ref-number="36" data-nb-words="76" data-nb-chars="480"><span class="idea" data-nb-ref-number="36" id="idea36" data-nb-words="76" data-nb-chars="480">„Teď už&nbsp;je&nbsp;zase na&nbsp;mně, abych pokračoval. Myslím, že&nbsp;léta, kdy se&nbsp;tu&nbsp;Pán bílých mravenců zabydloval, můžeme vypustit, a&nbsp;přejít rovnou k&nbsp;současnosti, lépe řečeno k&nbsp;loňskému roku, kdy mne pan Barnard, doktor Barnard, získal jako odborníka pro tenhle podnik…“ Naznačil jsem hlavou směr, kde stály kolem obrovské koule Schmidtovy laboratoře budovy Centra, a&nbsp;pak vylíčil své setkání s&nbsp;Barnardem v&nbsp;hotelu Alcron a&nbsp;cestu z&nbsp;Prahy do&nbsp;veldu, postrádající ostatně tenkrát jakékoli romantiky.</span></p>
          <p class="chunk" data-nb-ref-number="37" data-nb-words="120" data-nb-chars="730"><span class="idea" data-nb-ref-number="37" id="idea37" data-nb-words="120" data-nb-chars="730">„Zanedlouho jsem zjistil, že&nbsp;jsem vlastně ve&nbsp;vězení,“ pokračoval jsem. „Směl jsem se&nbsp;pohybovat pouze mezi společnou noclehárnou a&nbsp;laboratoří, kde mi&nbsp;bylo přikázáno hledat účinnou látku, která by&nbsp;ty&nbsp;bílé tvory buď zabíjela, nebo alespoň spolehlivě odpuzovala. Tedy totéž, co&nbsp;jsem dělal v&nbsp;Praze&nbsp;– pan Barnard byl zřejmě znamenitě informován o&nbsp;mé práci&nbsp;– jenže za&nbsp;horších podmínek. O&nbsp;skvělém platu a&nbsp;o&nbsp;možnostech bádání nebylo už&nbsp;vůbec řeči. Hlídali nás hrdlo­řezové, žoldnéři, kteří asi u&nbsp;šéfa našli poslední bezpečné útočiště v&nbsp;celé Africe. Jen v&nbsp;době, kdy jsem pracoval v&nbsp;Centru, zmizeli beze stopy dva mladí vědci, přilákáni jako já&nbsp;z&nbsp;opačných koutů světa. Byli příliš zvědaví&nbsp;– jak předpokládám. Nikdo neví, co&nbsp;se&nbsp;s&nbsp;nimi stalo.“</span></p>
          <p class="chunk" data-nb-ref-number="38" data-nb-words="15" data-nb-chars="91"><span class="idea" data-nb-ref-number="38" id="idea38" data-nb-words="15" data-nb-chars="91">„Já vím, můj mladší bratře&nbsp;– ale teď vypravujte, prosím, dál,“ prohodil nevzrušeně Lao Liu.</span></p>
          <p class="chunk" data-nb-ref-number="39" data-nb-words="86" data-nb-chars="555"><span class="idea" data-nb-ref-number="39" id="idea39" data-nb-words="86" data-nb-chars="555">„Nikdy jsem šéfa na&nbsp;vlastní oči nespatřil. Někteří ho&nbsp;popisovali jako shrbeného, šedovlasého staříka, jiní jako vysokého, plavého chlapa se&nbsp;zjizveným obličejem. Nikdo zkrátka nevěděl nic určitého. Znal jsem jenom pár stejně postižených kolegů ze&nbsp;společné noclehárny, kde jsme nesměli mluvit a&nbsp;kde celou noc hlídkoval buď některý žoldnéř nebo starý spolupracovník šéfa&nbsp;– snad námořník ponorky, o&nbsp;níž jste, Lao Liu, před chvíli vyprávěl. Někdy však byl hlídač podnapilý, usnul, a&nbsp;my jsme si&nbsp;mohli šeptem vyměnit pár slov. Pozvolna se&nbsp;mi&nbsp;rýsoval šéfův plán.“</span></p>
          <p class="chunk" data-nb-ref-number="40" data-nb-words="4" data-nb-chars="27"><span class="idea" data-nb-ref-number="40" id="idea40" data-nb-words="4" data-nb-chars="27">Lao Liu napjatě poslouchal.</span></p>
          <p class="chunk" data-nb-ref-number="41" data-nb-words="90" data-nb-chars="609"><span class="idea" data-nb-ref-number="41" id="idea41" data-nb-words="90" data-nb-chars="609">„Šéfovi&nbsp;– myslím, že&nbsp;je&nbsp;to&nbsp;ďábel v&nbsp;lidské podobě, ale zároveň geniální přírodovědec a&nbsp;kybernetik&nbsp;– se&nbsp;podařilo nějakým způsobem zachytit a&nbsp;rozšifrovat pokyny, ovládající bílá zvířata ve&nbsp;veldu, i&nbsp;způsob jejich vzájemného dorozumívání. V&nbsp;tom s&nbsp;ním spolupracoval zejména inženýr Schmidt. Přesvědčilo mne to&nbsp;znovu, že&nbsp;nejde o&nbsp;skutečné živé tvory&nbsp;– spíše o&nbsp;polotvory&nbsp;– polomechanismy, obdařené schopnostmi počítacích strojů a&nbsp;jevícími tedy jistou „inteli­genci“&nbsp;– a&nbsp;ovšem i&nbsp;schopností se&nbsp;rozmnožovat. To&nbsp;ostatně není ani pro pozemské kybernetiky neřešitelná úloha konstruovat stroj, vyrábějící další, sobě podobné.</span></p>
          <p class="chunk" data-nb-ref-number="42" data-nb-words="109" data-nb-chars="704"><span class="idea" data-nb-ref-number="42" id="idea42" data-nb-words="109" data-nb-chars="704">Brzy se&nbsp;šéf a&nbsp;Schmidt dostali o&nbsp;krok dál: blokovali spojení bílých tvorů s&nbsp;bohy. Rušili jejich vysílání. Podrobnosti neznám, ale jde zřejmě o&nbsp;vysílání mocných svazků rušících vln vhodné frekvence. Doktor Cleveland, australský přírodovědec, který se&nbsp;vlastní hloupostí dostal do&nbsp;stejné situace jako já, mi&nbsp;jedné noci prozradil, že&nbsp;prý šéfovy výzkumy od&nbsp;té&nbsp;doby postupují velmi rychlým tempem&nbsp;– bílá zvířata, oddělená od&nbsp;svých „výrobců“, jsou šéfovi vydána takřka na&nbsp;milost a&nbsp;nemilost a&nbsp;musí poslouchat jeho pokyny. Je&nbsp;prý jen otázkou času, kdy Schmidt vypracuje přesný „slovník“ signálů pro bílé mravence veldu a&nbsp;ovládne je&nbsp;dokonale. Jako jednotlivce i&nbsp;jako kolektivní bytosti, tvořené vždy celým hnízdem.“</span></p>
          <p class="chunk" data-nb-ref-number="43" data-nb-words="5" data-nb-chars="30"><span class="idea" data-nb-ref-number="43" id="idea43" data-nb-words="5" data-nb-chars="30">„Ale proč, můj mladší bratře?“</span></p>
          <p class="chunk" data-nb-ref-number="44" data-nb-words="198" data-nb-chars="1299"><span class="idea" data-nb-ref-number="44" id="idea44" data-nb-words="198" data-nb-chars="1299">„Také já&nbsp;jsem si&nbsp;tohle srovnal v&nbsp;hlavě dost pozdě, Lao Liu! Protože ti&nbsp;bílí tvorové jsou schopni stát se&nbsp;absolutní zbraní. Nic je&nbsp;nezabije kromě přímého mechanického násilí&nbsp;– a&nbsp;zkuste v&nbsp;lese zašlapat do&nbsp;posledního všechny mravence… Mohou přenášet nejstrašnější choroboplodné zárodky, aniž jim sami podlehnou, tam, kam budou navedeni bezdrátovými signály. Jedno z&nbsp;oddělení Centra se&nbsp;zabývalo myšlenkou opatřit každého bílého tvora určitým množstvím izotopu uranu 231. Na&nbsp;povel se&nbsp;pak bílí mravenci shromáždí na&nbsp;určeném místě a&nbsp;nadkritické množství uranu vyvolá atomový výbuch hluboko v&nbsp;týlu nepřítele, uprostřed jeho měst nebo továren. Jiné oddělení pracovalo na&nbsp;využití těchto zvířat&nbsp;– strojů jako prvků spojení nebo elektronických počítacích zařízení&nbsp;– nezapomeňte, Lao Liu, že&nbsp;jejich nervová soustava byla <em>vyrobena</em> a&nbsp;že je&nbsp;tedy velmi složitým a&nbsp;dokonalým kybernetickým mechanismem. Pokud by&nbsp;se&nbsp;podařilo propojit celé hnízdo tak, jak je&nbsp;tomu například při vysílání zpráv „bohům“, vznikl by&nbsp;neelektronický mozek takové výkonnosti, že&nbsp;by&nbsp;se&nbsp;mu&nbsp;nevyrovnaly ani všechny spojené kybernetické počítače na&nbsp;celém světě, protože v&nbsp;tomto případě by&nbsp;počet buněk, zastávajících elektronky nebo diody, šel do&nbsp;biliónů a&nbsp;triliónů… A&nbsp;to nemluvím ani o&nbsp;energii, kterou jsou schopni vytvářet. Stačí vám to, Lao Liu?“</span></p>
          <p class="chunk" data-nb-ref-number="45" data-nb-words="23" data-nb-chars="143"><span class="idea" data-nb-ref-number="45" id="idea45" data-nb-words="23" data-nb-chars="143">„Ovšem! A&nbsp;je zde, když dovolíte, můj mladší bratře, ještě jedna možnost&nbsp;– že&nbsp;by&nbsp;totiž bílí mravenci přímo napadali jedovatými kusadly člověka.“</span></p>
          <p class="chunk" data-nb-ref-number="46" data-nb-words="36" data-nb-chars="230"><span class="idea" data-nb-ref-number="46" id="idea46" data-nb-words="36" data-nb-chars="230">„Nemyslím. To&nbsp;by&nbsp;bylo příliš primitivní. Kromě toho jsme byli v&nbsp;Centru přesvědčeni, že&nbsp;ty&nbsp;bílé zrůdy jsou „programovány“ tak, aby člověku a&nbsp;bytostem jemu podobným, tedy i&nbsp;„bohům“, nemohly ublížit. Mne alespoň nikdy žádný nekousl.“</span></p>
          <p class="chunk" data-nb-ref-number="47" data-nb-words="53" data-nb-chars="330"><span class="idea" data-nb-ref-number="47" id="idea47" data-nb-words="53" data-nb-chars="330">„Ještě jednou vás prosím za&nbsp;prominutí&nbsp;– ale mýlíte se. Mám důkazy, že&nbsp;se&nbsp;Pánu bílých mravenců, šéfovi, podařilo donutit bílé mravence, aby napadli člověka. Ti&nbsp;zmizelí ubožáci, o&nbsp;nichž jste mluvil, byli ubodáni těmi… těmi zvířaty, tady, ve&nbsp;veldu. Nebylo třeba mnoho&nbsp;– jedno nebo dvě štípnutí. Byl jsem, bohužel, bezmocným svědkem.“</span></p>
          <p class="chunk" data-nb-ref-number="48" data-nb-words="5" data-nb-chars="27"><span class="idea" data-nb-ref-number="48" id="idea48" data-nb-words="5" data-nb-chars="27">„To je&nbsp;hrozné!“ hlesl jsem.</span></p>
          <p class="chunk" data-nb-ref-number="49" data-nb-words="17" data-nb-chars="102"><span class="idea" data-nb-ref-number="49" id="idea49" data-nb-words="17" data-nb-chars="102">Lao Liu se&nbsp;na&nbsp;mne ostře podíval. V&nbsp;přibývajícím světle jsem už&nbsp;rozeznával každou vrásku jeho obličeje.</span></p>
          <p class="chunk" data-nb-ref-number="50" data-nb-words="114" data-nb-chars="672"><span class="idea" data-nb-ref-number="50" id="idea50" data-nb-words="114" data-nb-chars="672">„Ano&nbsp;– je&nbsp;to&nbsp;hrozné, můj mladší bratře. I&nbsp;vy jste měl zahynout stejným způsobem, když jste tehdy opět jednou vyšel na&nbsp;veld nachytat několik bílých mravenců. Podplatil jsem už&nbsp;dávno předtím vašeho strážce. Prozradil mi&nbsp;to. Podařilo se&nbsp;mi&nbsp;dopravit vás z&nbsp;veldu do&nbsp;pralesa několik minut a&nbsp;možná jen několik vteřin dříve, než v&nbsp;Centru, jak říkáte, zapojili paprsky, rozkazující bílým mravencům: zabíjej! Nablízku, jak víte, čekal tehdy Jagongua a&nbsp;pomohl mi&nbsp;proplést se&nbsp;s&nbsp;vámi do&nbsp;bezpečí cestami, kde nás Pán bílých mravenců nehledal. Málem vás dostali téměř až&nbsp;v&nbsp;Praze&nbsp;– musel jsem vás zanechat, ač&nbsp;velmi nerad, o&nbsp;samotě, a&nbsp;ke všemu nemocného. Ale to&nbsp;už&nbsp;ostatně všechno znáte.“</span></p>
          <p class="chunk" data-nb-ref-number="51" data-nb-words="10" data-nb-chars="55"><span class="idea" data-nb-ref-number="51" id="idea51" data-nb-words="10" data-nb-chars="55">„Ano, Lao Liu. Vděčím vám za&nbsp;život. A&nbsp;Jagonguovi také.“</span></p>
          <p class="chunk" data-nb-ref-number="52" data-nb-words="39" data-nb-chars="257"><span class="idea" data-nb-ref-number="52" id="idea52" data-nb-words="39" data-nb-chars="257">Stařec mávl odmítavě štíhlou dlaní. „Dluh je&nbsp;několikanásobně splacen, můj mladší bratře, a&nbsp;nejen zničením Přízraku smrti. Nemluvme už&nbsp;o&nbsp;tom! Důležitější je, co&nbsp;můžeme podniknout proti Pánu bílých mravenců. Podle vašeho vyprávění se&nbsp;zdá, že&nbsp;je&nbsp;nejvyšší čas…“</span></p>
          <p class="chunk" data-nb-ref-number="53" data-nb-words="47" data-nb-chars="343"><span class="idea" data-nb-ref-number="53" id="idea53" data-nb-words="47" data-nb-chars="343">Dobrá rada byla drahá. Kolem nás hlídky žoldnéřů, profesionálních hrdlořezů, v&nbsp;Centru dobře ozbrojená skupina fanatických šéfových podřízených, a&nbsp;jako koruna všeho Schmidtovy mašiny v&nbsp;bílé kouli, nepočítaje možná překvapení, jakým byl bezpilotní stroj Přízrak smrti nebo černý vrtulník s&nbsp;milým panem doktorem Barnardem za&nbsp;kulometným dvojčetem.</span></p>
          <p class="chunk" data-nb-ref-number="54" data-nb-words="27" data-nb-chars="170"><span class="idea" data-nb-ref-number="54" id="idea54" data-nb-words="27" data-nb-chars="170">„Bwana, sami nic proti Pánu smrti nezmůžeme!“ ozval se&nbsp;poprvé po&nbsp;dlouhé době Jagongua. „A&nbsp;moji bratříčci tembo mne sem určitě nebudou následovat, jako tenkrát, však víš…“</span></p>
          <p class="chunk" data-nb-ref-number="55" data-nb-words="16" data-nb-chars="90"><span class="idea" data-nb-ref-number="55" id="idea55" data-nb-words="16" data-nb-chars="90">Ne&nbsp;– v&nbsp;to jsme opravdu nemohli doufat. Ale spojence jsme přece potřebovali za&nbsp;každou cenu.</span></p>
          <p class="chunk" data-nb-ref-number="56" data-nb-words="8" data-nb-chars="49"><span class="idea" data-nb-ref-number="56" id="idea56" data-nb-words="8" data-nb-chars="49">„Lao Liu, můj starší bratře…,“ začal jsem váhavě.</span></p>
          <p class="chunk" data-nb-ref-number="57" data-nb-words="21" data-nb-chars="113"><span class="idea" data-nb-ref-number="57" id="idea57" data-nb-words="21" data-nb-chars="113">„Poslouchám vás,“ řekl stařec. Díval se&nbsp;na&nbsp;mne jasnýma očima a&nbsp;já věděl, že&nbsp;opět čte moje myšlenky a&nbsp;že souhlasí.</span></p>
          <p class="chunk" data-nb-ref-number="58" data-nb-words="17" data-nb-chars="91"><span class="idea" data-nb-ref-number="58" id="idea58" data-nb-words="17" data-nb-chars="91">„… snad by&nbsp;nám mohli pomoci… sami bílí mravenci. Chci říci ti&nbsp;bílí tvorové tady, ve&nbsp;veldu.“</span></p>
          <p class="chunk" data-nb-ref-number="59" data-nb-words="9" data-nb-chars="59"><span class="idea" data-nb-ref-number="59" id="idea59" data-nb-words="9" data-nb-chars="59">Lao Liu pokýval moudře hlavou jako hubenější vydání Buddhy.</span></p>
          <p class="chunk" data-nb-ref-number="60" data-nb-words="13" data-nb-chars="72"><span class="idea" data-nb-ref-number="60" id="idea60" data-nb-words="13" data-nb-chars="72">„Nic jiného nám nezbývá, můj mladší bratře, vím to. A&nbsp;snad ještě někdo…“</span></p>
          <p class="chunk" data-nb-ref-number="61" data-nb-words="3" data-nb-chars="21"><span class="idea" data-nb-ref-number="61" id="idea61" data-nb-words="3" data-nb-chars="21">„Kdo?“ nechápal jsem.</span></p>
          <p class="chunk" data-nb-ref-number="62" data-nb-words="9" data-nb-chars="60"><span class="idea" data-nb-ref-number="62" id="idea62" data-nb-words="9" data-nb-chars="60">„Bohové ze&nbsp;vzdálené hvězdy. Snad je&nbsp;bílí mravenci zavolají.“</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./pevnost_bilych_mravencu_017.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-8ku8Tto9ylCLHYzfy93P/Ed4yA0buoeRfP9x6YWnpgQ="></script>
  </body>
</html>